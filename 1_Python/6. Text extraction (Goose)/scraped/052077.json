{"result_id": "052077", "URL": "https://www.blckbx.tv/corona/who-wil-dat-vliegtuigpassagiers-mondmaskers-weer-gaan-opzetten", "timestamp": "2023-04-25 12:21:25 CEST+0200", "meta": {"description": "Na de testplichten voor reizigers uit China pusht de WHO nu het dragen van mondkapjes en het \u2018testen voor vertrek\u2019 voor vliegpassagiers, vanwege de\u2026", "lang": "nl", "keywords": "", "favicon": "https://www.blckbx.tv/dist/img/favicons/favicon.ico", "canonical": "https://www.blckbx.tv/corona/who-wil-dat-vliegtuigpassagiers-mondmaskers-weer-gaan-opzetten", "encoding": "utf-8"}, "image": null, "domain": "www.blckbx.tv", "title": "WHO wil dat vliegtuigpassagiers mondmaskers weer gaan opzetten", "cleaned_text": "Veel landen, waaronder Nederland, gaven de afgelopen weken gehoor aan de oproep van de Wereldgezondheidsorganisatie (WHO) om testplichten in te stellen voor reizigers uit China. Dit ondanks dat Chinese reizigers met COVID volgens deskundigen geen enkel gevaar vormen voor de volksgezondheid. Ook is er veel onduidelijkheid over de ernst van de uitbraak in China en het nut van verplicht testen, dat volgens Jolande Sap van het Maatschappelijk Impact Team (MIT) de verspreiding van het virus niet tegenhoudt 'maar wel goed is voor de beeldvorming'.\n\n\n\nVorige week liet de WHO weten niet alleen zorgen te hebben over de situatie in China maar ook over de opkomst van een nieuwe zeer besmettelijke variant, met de naam XBB.1.5. Deze variant zou zich vooral in de VS snel verspreiden. \u201cHoewel er geen signalen zijn dat de variant gevaarlijk is, houden we het potenti\u00eble gevaar nauwlettend in de gaten,\u201d zei dr. Maria van Kerkhove, technisch hoofd van de COVID-19-commissie van de WHO. In de media werd de angstboodschap van Van Kerkhove en haar agentschap daarna driftig verspreid. In talkshows werd de naam XBB.1.5 er bij het publiek ook alvast flink ingestampt.\n\nAfgelopen dinsdag ondernam de gezondheidsorganisatie een volgende stap bij het inmasseren van nieuwe coronamaatregelen voor vliegreizigers. Catherine Smallwood, senior emergency officer van de WHO voor Europa, sorteerde voor op het uitbreiden van de testplicht voor vliegpassagiers, vanwege de opmars van de XBB.1.5-variant in de Verenigde Staten. Tijdens een persconferentie in Kopenhagen, Denemarken, zei ze dat het verplicht testen van pati\u00ebnten of passagiers uit de VS \u2018op dit moment\u2019 nog niet aanbevolen wordt. Wel vindt de WHO dat landen waar veel COVID voorkomt, moeten inzetten op testen v\u00f3\u00f3r vertrek.\n\nSmallwood gaf daarbij aan dat haar organisatie reizigers uit landen met veel COVID adviseert om op langeafstandsvluchten weer gezichtsmaskers te dragen, om de verspreiding van het virus tegen te gaan.", "opengraph": {"locale": "nl_NL", "site_name": "blckbx", "type": "website", "url": "https://www.blckbx.tv/corona/who-wil-dat-vliegtuigpassagiers-mondmaskers-weer-gaan-opzetten", "title": "WHO wil dat vliegtuigpassagiers mondmaskers weer gaan opzetten", "description": "Na de testplichten voor reizigers uit China pusht de WHO nu het dragen van mondkapjes en het \u2018testen voor vertrek\u2019 voor vliegpassagiers, vanwege de \u2018besmettelijke' variant XBB.1.5. Wetenschappers en critici noemen de paniek overdreven.", "image": "https://www.blckbx.tv/uploads/2023/01/12/_1200x630_crop_center-center_82_none/2023-01-12-who-maskers-vliegtuigen.jpg?mtime=1673535875", "image:width": "1200", "image:height": "630"}, "tags": ["blckbx today", "WHO", "meer", "Corona", "Testen", "Mondkapjes", "blckcheck", "XBB.1.5", "Coronamaatregelen", "Documentaires", "Censuur", "Mondmaskers", "China", "Vliegen", "Vaccin", "blckbx news", "The Great Reset", "Privacy"], "tweets": [], "movies": [], "links": ["https://myprivacy.dpgmedia.nl/consent/?siteKey=ucf98legs1caotgh&callbackUrl=https%3A%2F%2Fwww.nu.nl%2Fprivacy-gate%2Faccept%3FredirectUri%3Dhttps%253A%252F%252Fwww.nu.nl%252Fcoronavirus%252F6245943%252Ftoch-testplicht-voor-reizigers-uit-china-die-naar-nederland-willen-komen.html", "https://www.ad.nl/politiek/testplicht-chinezen-houdt-virus-niet-tegen-maar-is-wel-beter-voor-de-beeldvorming~a8105b01/?referrer=https%3A%2F%2Fwww.blckbx.tv%2F", "https://www.blckbx.tv/corona/who-waarschuwt-alweer-voor-covid-variant-de-meest-besmettelijke-tot-nu-toe", "https://twitter.com/rwmalonemd/status/1612076495295418369?s=21&t=Red6wUUx-jOI5xG0QRVXJg"], "authors": [], "publish_date": "3 maanden geleden"}